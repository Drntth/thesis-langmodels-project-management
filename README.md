# Szakdolgozat: Nyelvi modellek a projektmenedzsmentben

Szakdolgozatom témája a *"Mesterséges intelligencia a webalkalmazásokban"*, melynek kiválasztásakor személyes és szakmai motivációk is vezéreltek.

Szakmai szempontból fontos megemlíteni, hogy a mesterséges intelligencia (MI) napjainkban az egyik legdinamikusabban fejlődő szakterület, amely egyre nagyobb szerepet kap a webalkalmazásokban is. Az MI számos olyan  üzleti feladatot képes ellátni, amelyek bizonyos szintű intelligenciát igényelnek. Ennek egyik feltétele, hogy az ehhez szükséges tudás digitálisan elérhető legyen, és fel lehessen használni a modellek betanításához. Ilyen alkalmazások lehetnek például a valós idejű interakciót igénylő ügyfélszolgálati asszisztensek, amelyek a természetes nyelvi feldolgozást és a gépi tanulási algoritmusokat felhasználva képesek a beszéd felismerésére, tehát az ügyfelek szándékainak megértésére. Ezen kívül hatékonyan alkalmazhatók intelligens, személyre szabott ajánlórendszerek létrehozására, amelyek a felhasználók viselkedési adatai alapján szolgáltatnak releváns termékeket és tartalmakat.

Az MI hatása azonban nemcsak a technológiai és üzleti alkalmazásokban érzékelhető, hanem egyre jelentősebb társadalmi és etikai kérdéseket is érint. A mesterséges intelligencia átalakító ereje már számos területen - a döntéshozataltól a felhasználói élményig - formálja át a működési folyamatokat. Ugyanakkor fontos foglalkozni az etikai vonzataival is, mint például a torzítás, az adatvédelem vagy a társadalmi egyenlőtlenségek kezelése.

Mivel az MI integrálására egyre nagyobb az igény, fontos, hogy a programozók is lépést tudjanak tartani. Ezzel én is egyetértek, ezért igyekszem rendszeren elolvasni és tanulmányozni a témában megjelenő legfrissebb tanulmányokat és szakcikkeket.

Személyes érdeklődésem az egyik egyetemi kurzuson alakult ki a témával kapcsolatban, az *Alkalmazások fejlesztése projekt labor II.* gyakorlati tárgy keretein belül. Itt egy csapatmunka során egy hasonló webalkalmazás fejlesztésében vettem részt, ahol az én feladatom volt a mesterséges intelligencia implementálása. Ezen időszak során olyan tudásra és tapasztalatra tettem szert, amely felkeltette az érdeklődésemet a témá iránt, és eldöntöttem, hogy a szakdolgozatomat is ebben a témakörben szeretném megírni, illetve a későbbiekben a karrierem során is ebbe az irányba kívánok továbbfejlődni.

A szakdolgozatom célja egy olyan webalkalmazás létrehozása, amely elősegíti az adminisztratív feladatok elvégzését egy projekt során, különösen a dokumentációk és specifikációk elkészítését. A program egy intuitív, könnyen kezelhető felületet biztosít, ahol a felhasználók különböző nyelvi modellek segítségével gyorsan és hatékonyan hozhatnak létre dokumentációkat.

Arra a kérdésre keresem a választ, hogy az ingyenesen elérhető nyelvi modellek hogyan használhatók fel hatékonyan, minimális hardverigény mellett, miközben a generált szöveg minősége megfelelő marad. A nagy paraméterszámú modellek futtatásához olyan erős hardver szükséges, amellyel nem rendelkezem, ezért azt vizsgáltam, hogy a kisebb paraméterszámú modellek esetén milyen technikákkal lehet jobb eredményt elérni. Ehhez különböző promptolási technikákat és programozási eszközöket használtam fel.

A tapasztalataim azt mutatják, hogy a nyelvi modellek implementálása során minden felhasználói eset eltérő, ezért nem létezik egyetlen univerzális konfiguráció, ami minden különböző típusú feladatra tökéletesen alkalmazható lenne. Több forrásból elérhetőek ajánlások és már bevált technikák, azonban ezek hatékonysága nagy mértékben függ az adott modell sajátosságaitól és az aktuális feladattól. Emiatt ezeket a megoldásokat külön-külön és kombinálva is teszteltem, és ezek alapján alakítottam ki a saját igényeimnek megfelelő konfigurációt. Nyilvánvalóvá vált számomra az is, hogy míg egy paraméterezés egy adott modellnél kiváló eredményeket mutat, addig ugyanez a beállítás egy másik típusú modellnél nagyrészt ront a képességein. Nagy dilemmát okozott az, hogy akkor szabjak meg egy egységes konfigurációt minden modellre vagy hozzak létre egyedi implementációkat. Hosszú kísérletezés után végül sikerült találnom egy olyan konfigurációt, amely mindegyik felhasznált nyelvi modell esetében megfelelő teljesítményt nyújt az általam meghatározott feladatra.

A legnagyobb kihívást az jelenti, hogy a generált szövegek mennyire tűnnek értelmesnek és használhatónak emberi szemmel nézve. Mivel a specifikációk tartalmát objektíven, számokkal mérni nehéz, ezért a fő szempont az, hogy az eredmény mennyire felel meg a felhasználók elvárásainak, és milyen mértékben segíti a munkájukat. Ezt a problémát jól szemlélteti Alan Turing gondolata: *"A computer would deserve to be called intelligent if it could deceive a human into believing that it was human"*. Ez az idézet a Turing-teszt alapgondolatát tartalmazza, amely azt vizsgálja, hogy egy mesterséges intelligencia modell képes-e olyan módon kommunikálni, hogy az emberek azt higgyék róla, hogy egy másik emberrel beszélgetnek.

A szakdolgozatom egyik kutatási kérdése, hogy az MI által generált szövegek mennyire közelítik meg ezt az elvárást, és milyen módszerekkel lehet ezen javítani.

A rendszer letölthetővé teszi a generált dokumentumokat Markdown formátumban, így biztosítva azok könnyű kezelését és szerkeszthetőségét, különös tekintettel a GitHub platformmal való kompatibilitásra.

Ez a webalkalmazás hatékony eszközt kínál azoknak a fejlesztőknek, akik az MI-alapú dokumentumkezelést szeretnék beépíteni munkafolyamataikba a projektfeladatok során.

Szakdolgozatom több olyan fejezetre tagolódik, amelyek egymásra épülnek, és logikus sorrendben vezetnek végig a kutatási, tervezési és fejlesztési folyamatokon. A felépítés az alábbi:

- **Elméleti háttér**: Ebben a fejezetben mutatom be a témához kapcsolódó alapfogalmakat és ismereteket. Ismertetem webalkalmazások működését, a mesterséges intelligencia szerepeit a webalkalmazásokban, valamint a felhasznált mesterséges intelligencia modelleket, azok működését és az implementált specifikációk részleteit.
- **Tervezés és fejlesztés**: Részletesen bemutatom az alkalmazás tervezési és fejlesztési folyamatait. A fejezet magában foglalja a rendszertervet, beleértve a felhasznált technológiákat, az adatbázis terveit (séma, diagram), valamint azt, hogy miként lehet más adatbázisokra is implementálni a projektet. Röviden ismertetem a felhasználói felület tervezését, majd részletesen kifejtem a felhasznált backend és frontend technológiákat. Végül a konténerizáció szerepét és módszertanát írtam le.
- **Tesztelés és validáció**: Azokat a tesztelési stratégiákat és módszereket ismertetem, amelyeket alkalmaztam a folyamat során. Megtalálhatóak a tesztelési típusok és eszközök és bemutatom a tesztelési folyamatot is.
- **Fejlesztési és felhasználói dokumentáció**: Ebben a fejezetben olyan leírások szerepelnek, amelyek hasznosak lehetnek mind a fejlesztés, mind a felhasználás során. Először a rendszer felépítését ismertetem, amely megkönnyíti más fejlesztők munkáját azáltal, hogy részletes leírásokat tartalmaz a projekt struktúrájáról és működéséről. Ezt követi a telepítési útmutató, ami kifejti a letöltéshez és futtatáshoz szükséges lépéseket. Végül pedig egy olyan használati útmutatót tartalmaz, amely részletesen leírja a különböző szerepkörökkel történő rendszerhasználatot.
- **Összegzés**: Az utolsó fejezetben értékelem a kutatási, tervezési és fejlesztési folyamat során szerzett tapasztalatokat, majd levonom ezekből a következtetéseket, és bemutatom a rendszer bővítési, illetve továbbfejlesztési lehetőségeit.

Az alkalmazás DockerHub elérhetősége pedig itt található: <https://hub.docker.com/r/drntth/thesis-langmodels-project-management>
